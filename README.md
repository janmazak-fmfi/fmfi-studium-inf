# O štúdiu informatiky na FMFI i všeobecne

## Oblasti matematiky a ich využitie v informatike

[matematika_v_informatike.pdf](matematika_v_informatike.pdf)

Čím tmavšia zelená, tým dôležitejšie. Na presných hodnotách v jednotlivých políčkach nezáleží, ide o celkový obraz. Napríklad ak si pod počítačovými sieťami predstavujete viac hardvér, je význam matematickej analýzy veľký (interferencia vysokofrekvenčného signálu apod.), ak vám ide výlučne o softvér na vyšších vrstvách siete, analýza je nepodstatná a významnejšiu rolu zohráva diskrétna matematika.

Oblasti matematiky, ktoré sa využívajú všeobecne, majú v študijnom programe INF na FMFI vlastné predmety. Pre danú oblasť sú typicky 1-2 predmety povinné už na bakalárskom štúdiu, ostatné predmety sú povinne voliteľné či výberové a študent si volí, či ich absolvuje už v rámci bakalárskeho štúdia, alebo na magisterskom či vôbec.

Oblasti, ktoré majú zriedkavé špecifické využitie (napr. teória čísel), vlastný predmet nemajú; sú súčasťou jednotlivých pokročilejších predmetov podľa potreby (napr. kryptológia).

### Užitočné pozorovania

* Základné veci sú široko aplikovateľné a zväčša nutné pre úplné pochopenie pokročilejších vecí, preto sú povinné. Neraz ide o kľúčové pojmy (napr. graf, vektor, matica, rast funkcie), pomocou ktorých sa popisuje všetko ostatné (napr. dátové štruktúry) a nedá sa bez nich pohnúť ani v praxi, ani v teoretickom štúdiu. Niektoré oblasti matematiky (teória čísel, geometria) sú podstatné len pre málo oblastí informatiky. Preto nie sú medzi povinnými predmetmi a potrebné časti sú súčasťou špecifických predmetov (napr. Kryptológia) alebo zaradené ako nepovinné v špecializačných blokoch.

* Pravdepodobnosť a štatistika je významná oblasť, ktorá nemá povinné predmety (dodatočné povinné predmety by znižovali flexibilitu štúdia). Veľmi však odporúčame zapísať si aspoň základnú verziu (zameranú najmä na pravdepodobnosť) a následne zvážiť, nakoľko chcete, aby štatistické metódy boli súčasťou vašej budúcej kariéry (ak áno, je vhodné zapísať si aj čosi ďalšie zamerané viac na štatistiku, inšpirovať sa môžete napr. predmetmi v programe Dátová veda).

* Veci, ktoré sa naučíte na začiatku štúdia, a následne niekoľkokrát aplikujete a zopakujete neskôr, vám v pamäti uviaznu na celý život. Bude ľahké z nich čerpať aj o 10-20 rokov neskôr (napr. keď budete potrebovať doštudovať niečo v oblasti, v ktorej sa veľmi nevyznáte). Na rozdiel od konkrétnych technológií matematika nezastaráva. Časti matematiky relevantné pre informatiku v dobách jej vzniku sú relevantné aj teraz, mnohé dokonca ešte oveľa viac (napr. lineárna algebra a pravdepodobnosť).

* Ak máte záujem o "moderné" veci ako umelá inteligencia, dátová veda či počítačové videnie, myslite na to, že sú z drvivej väčšiny založené na matematike, neraz presahujúcej povinný základ z 1.-2. ročníka. Zvážte preto, aké dodatočné matematické predmety potrebujete absolvovať, a zapíšte si niektoré z nich už počas bakalárskeho štúdia. Napríklad predmet Neurónové siete je vhodné si zapísať až po zoznámení sa s funkciami viacerých premenných (Matematická analýza 3) a dvoch pokračovaní lineárnej algebry, príp. aj pravdepodobnosti a štatistiky. Potrebné vzorce si tak budete vediet odvodiť sami, metódy vám prídu viac prirodzené, budete mať kontext, do ktorého si ich zasadíte, a všetko si jednak lepšie zapamätáte, jednak viac užijete.

* FMFI poskytuje možnosť dostať sa v mnohých oblastiach M, F, I celkom ďaleko (absolventi INF z FMFI napr. na doktorandskom štúdiu v USA mávajú oprávnený pocit, že polovicu preberaných vecí už vedia). Na povinné predmety nadväzuje množstvo ďalších výberových, treba sa pozrieť aj do plánov iných študijných odborov.
Vysoká škola je unikátnou kombináciou veľkej voľnosti, málo zodpovednosti (za iných ľudí a každodenné drobnosti), a veľkej kapacity rýchlo sa učiť (v ďalších životných obdobiach niečo z tohto akosi vždy chýba). Využite túto príležitosť. Nebojte sa vyskúšať náročné veci. Štúdium ťažkého predmetu v skupinke spolužiakov je neraz prekvapivo príjemné či dokonca zábavné. Nepovinné predmety vo vyšších ročníkoch majú zvyčajne benevolentnejšie hodnotenie a individuálnejší prístup; zriedka sa stáva, že by ste nespravili skúšku len pre drobnosti, ako sa vám to môže stať v prvých ročníkoch (kde majú predmety masovú účasť a musia byť vopred stanovené striktné pravidlá).

* Oblasti matematiky sú medzi sebou prepojené. Nezanedbateľná časť pokroku ľudstva spočíva v kombinácii ideí z rôznych oblastí. Je preto vhodné vysokú školu využiť na pozbieranie veľkého množstva rôznorodých hodnotných ideí. Napr. idey z pravdepodobnosti a štatistiky sa využívajú kdekade: možno tak robiť dôkazy v kombinatorike či teórii grafov, vytvárať efektívne randomizované algoritmy, skúmať časové rady či iné sady dát, redukovať dimenziu dát pri vizualizácii atď. Ľudia, ktorí majú znalosti z viacerých oblastí, sú na pracovnom trhu vysoko žiadaní, napr. kombinácia štatistika + informatika + medicína/biológia je vzácna. Pri zápise predmetov (najmä vo vyšších ročníkoch) zvážte, či si nerozšíriť obzory aj mimo študijný program a či nerobiť záverečnú prácu mimo FMFI.
